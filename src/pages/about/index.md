---
title: Mikä ÖRMY?
---
Oulun yliopiston raskaan musiikin ystävät ÖRMY ry on vuonna 2014 perustettu Oulun yliopiston ylioppilaskunnan (OYY:n) piirissä toimiva yhdistys. Sen tarkoitus on kerätä yhteen raskaasta musiikista kiinnostuneita Oulun yliopiston nykyisiä tai entisiä opiskelijoita ja henkilökunnan jäseniä. ÖRMY on poikkitieteellinen yhdistys, eli kaikkien alojen opiskelijat ovat tervetulleita mukaan toimintaan. Yhdistys on voittoa tavoittelematon, ei-poliittinen sekä tunnustuksellisesti ja uskonnollisesti sitoutumaton.   

ÖRMY haluaa järjestää monipuolista ja jäsentensä näköistä raskaaseen musiikkiin sidoksissa olevaa toimintaa, joten kaikki ideat ovat tervetulleita! Nykyisellään ÖRMY järjestää lähinnä kerhohuoneiltoja, bändi-iltoja, jamisessioita, baari-iltoja sekä seuraa keikoille esimerkiksi festarialuepicnicien muodossa. Pääpaino örmyilemisessä on toistaiseksi ollut kerhohuoneilloissa, joissa keskitytään musankuunteluun ja seurusteluun. Iltamissa voi toisinaan olla jokin musiikillinen teemakin. Yhdistyksen tavoitteina ovat musiikkitapahtumien järjestäminen, oululaisen musiikkikulttuurin rikastuttaminen, raskaan musiikin hyväksynnän ja tuntemuksen kasvattaminen sekä samanhenkisten kuuntelijoiden saattaminen yhteen.
