---
title: Jäsenyys
identifier: membership
---
Yhdistyksen varsinaiseksi jäseneksi voi liittyä Oulun yliopiston nykyinen tai entinen opiskelija tai henkilökunnan jäsen. Varsinainen jäsen voi toimia ÖRMY ry:n hallituksessa, ja hänellä on äänioikeus yhdistyksen kokouksissa. Jäsenyydellä saa lukuvuoden mittaan erinäisiä etuuksia, muun muassa alennuksia keikkailtojen lipuista. Tapahtumiin voi kuitenkin osallistua myös ilman jäsenyyttä.

Yhdistyksen kannatusjäseneksi voidaan hyväksyä yhdistyksen toiminnasta kiinnostunut henkilö, jota ei voida hyväksyä varsinaiseksi jäseneksi, yhdistyksen toimintaa tukeva yksityishenkilö tai oikeustoimikelpoinen yhteisö. Kannatusjäsenille kuuluvat samat edut ja velvollisuudet kuin varsinaisille jäsenille, mutta heillä ei ole äänioikeutta yhdistyksen kokouksissa, eikä heitä voi valita yhdistyksen hallitukseen.

Jäseneksi liitytään maksamalla jäsenmaksu, jonka suuruus on viisi (5) euroa / vuosi tai kolme (3) euroa / lukukausi. Vuoden jäsenyys kestää kalenterivuoden ajan tammikuun alusta joulukuun loppuun. Lukukauden jäsenyys kestää tammikuun alusta kesäkuun loppuun tai heinäkuun alusta joulukuun loppuun. Jos siis maksaa jäsenmaksun vasta syksyllä, kannattaa maksaa vain lukukauden kestävästä jäsenyydestä. Jäsenmaksu maksetaan yhdistyksen pankkitilille FI48 4600 0010 5928 36. Viestikenttään täytyy kirjoittaa koko nimi (mukaan lukien toinen ja kolmas nimi) sekä paikkakunta, jossa on kirjoilla. Jäsenmaksun voi maksaa myös käteisellä rahastonhoitajalle.

Kun henkilö maksaa ÖRMY:n jäsenmaksun, ÖRMY:n jäsenrekisteriin lisätään hänen koko nimensä, kotipaikkakuntansa (koska yhdistyslaki velvoittaa), jäsenyytensä ajankohta (vuosi, syksy vai kevät) sekä jäsenyytensä laatu (varsinainen jäsen, kannatusjäsen vai kunniajäsen). ÖRMY toivoo jäsentensä ilmoittavan henkilötietojensa eli nimensä tai kotipaikkakuntansa muutoksesta ÖRMY:n hallitukselle, jotta jäsenrekisteri pysyisi ajantasaisena. Jäsenrekisteriä pääsevät lukemaan vain ÖRMY:n hallituksen jäsenet.
