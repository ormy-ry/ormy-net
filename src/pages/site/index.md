---
title: Mikä ÖRMY?
identifier: about
---
Oulun yliopiston raskaan musiikin ystävät ÖRMY ry on vuonna 2014 perustettu Oulun yliopiston ylioppilaskunnan (OYY:n) piirissä toimiva yhdistys. Sen tarkoitus on kerätä yhteen raskaasta musiikista kiinnostuneita Oulun yliopiston nykyisiä tai entisiä opiskelijoita sekä henkilökunnan jäseniä. ÖRMY on poikkitieteellinen yhdistys, eli kaikkien alojen opiskelijat ovat tervetulleita mukaan toimintaan. Yhdistys on voittoa tavoittelematon, ei-poliittinen sekä tunnustuksellisesti ja uskonnollisesti sitoutumaton.

ÖRMY haluaa järjestää monipuolista ja jäsentensä näköistä raskaaseen musiikkiin liittyvää toimintaa, joten kaikki ideat ovat tervetulleita! Nykyisellään ÖRMY järjestää kerhohuoneiltoja, keikkailtoja, baari-iltoja sekä festarialuepiknikejä. Pääpaino örmyilemisessä on kerhohuoneilloissa, joissa keskitytään musiikin kuunteluun ja seurusteluun. Iltamissa on toisinaan musiikillinen teemakin. Yhdistyksen tavoitteina ovat musiikkitapahtumien järjestäminen, oululaisen musiikkikulttuurin rikastuttaminen, raskaan musiikin hyväksynnän ja tuntemuksen kasvattaminen sekä samanhenkisten kuuntelijoiden saattaminen yhteen.
